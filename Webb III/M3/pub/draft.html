<h2>Lite fakta från naturvårdsverkets hemsida</h2>

<h3>Hur känns den igen?</h3>
<p>
    Tvättbjörnen är lätt att känna igen med sin svarta mask som accentueras av vita band över och under det svarta, samt
    genom sin yviga svans med flera svarta ringar. Pälsen, som också kallas sjubb, har 6 cm långa täckhår och kortare
    underull. Tvättbjörnens storlek är ungefär som en stor katt och den väger oftast mellan 4 - 9 kilo. Hannen är större
    än honan, men djurens storlek varierar mycket mellan olika delar av utbredningsområdet.
</p>

<h3>Hur och var lever den?</h3>
<p>
    Tvättbjörnen är aktiv på natten och sover dagtid. Träd, särskilt ihåliga och då framförallt ekar, och andra typer av
    krypin föredras som sovplatser dagtid. Ofta är dagsovplatsen slumpvis vald och bestående av den befintliga
    växtligheten. Tvättbjörnen kan leva i en mängd olika miljöer, exempelvis i jordbruksbygder, slättområden, öknar och
    i eller nära städer.
    <br>
    <br>
    Arten har som regel en kull per år med två till fyra ungar.
</p>